Цього (2017) року МОЗ включило до ліцензійного іспиту «Крок 3» для медиків-інтернів субтест із аналогічного тесту США USMLE, аби оцінити якість медичної освіти в Україні за міжнародними стандартами. Відповіді на питання субтесту не впливали на загальний результат інтернів (і їхню подальшу долю), а використовувалися для виведення узагальнених результатів. Узагальнені результати невтішні — дотягли до 70,5% правильних відповідей у субтесті лише 3% українських інтернів. З причин, чому так сталося, називають те, що:
* якість медичної освіти в Україні справді така собі, тут не дуже посперечаєшся;
* українські протоколи надання медичної допомоги відрізняються від тих, що в Штатах. Але, кажуть, що в субтест включалися лише ті питання, де таких розбіжностей немає;
* інтерни просто не прикладали особливих зусиль до субтесту USMLE, бо в них не було для цього ніякої мотивації. Представники МОН кажуть, що останнє не могло вплинути на результат, бо питання USMLE були перемішані з питаннями українського тесту, тому інтерни не могли їх відрізнити. Але, звісно ж, вони могли їх відрізнити, бо готувалися до «Кроку 3» і були знайомі з цими тестами. Одна очевидна відмінність між питаннями «Кроку» і USMLE — це їхня довжина. Тут я хотіла показати, що принаймні половину тестів USMLE можна було впізнати за довжиною.

Для порівняння я використала питання [тренувального тесту «Крок 3» весни 2016 року](http://testcentr.org.ua/index.php/menu-mle/ims/%D0%BA%D1%80%D0%BE%D0%BA-3.html) і [зразок третього ступеня USMLE](http://www.usmle.org/pdfs/step-3/2016Step3_Sample_Items.pdf). Простий текст отримала з pdf файлів за допомогою бібліотеки [pdfminer](https://github.com/pdfminer/pdfminer.six) з деякою обробкою ручками після того. Тексти завдань в репозиторій не включені, бо вони захищаються авторськими правами.
